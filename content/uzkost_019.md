---
title: Variace XIV  (dárky)
contentType: poetry
---

<section>

K svátku:  
zamrzlá všechna okna  
mráz v srdci  
oko za oko

Dvě kopí z boku  
lotra po levici  
sestru po meči

K šestým narozeninám:  
rýži pelyněk  
konopí  
šle k oběšení (dětské)

Nějakou knížku se čtyřlístkem pro neštěstí  
nějaké nešťastné vzpomínky pro příště

K padesátinám:  
vymlčené zlato  
vymluvený provaz  
nemoci s malou hlavou  
lži s dlouhýma nohama

K svatbě:  
pohádky proti kašli  
dvě tři meluzíny  
kvil víl

Hlavu na másle  
kuřata na hraní  
hraní na gramofon

K čemukoli:  
klubko drátu na svatební košile  
sestřenici v černém  
čerň v zeleném

K Vánocům:  
hodinky na pouštění hrůzy  
masomlýnek do postele  
kompot sekyru olivový olej  
rybu s utrhanými ušima

K pohřbu (mrtvému):  
zuby nehty vlasy sůl  
holuba na střeše

(pozůstalým):  
rolničky housle mák  
desátou bídu  
těhotné vnučky  
poloviční vstupné

</section>
