---
title: Variace II
contentType: poetry
---

<section>

Opravdu lze u tebe hovořit až do nekonečna  
o nenávisti?  
Ovšem k smíchu je že u kohokoliv  
lze o čemkoli hovořit až do nekonečna

Štěkáme se jako náměsíční psi

A ti co mi tě berou  
ti jsou také stromově bílí?  
mají také za ušima?  
houpou se také ve větru jako oběšení kohouti?  
také jim vlají odevšad vlasy jako andělům?

Mám radost že i v klobouku  
vypadáš jako budižkničemu a blbec  
a jako bys neuměl bít holuby

To je najednou naříkání  
za dveřmi funustrakař  
a vy celí hr do pranice

Nesviť mi do očí  
nepřebírej mi tu hrách  
jako bych měl na to tata umřít

Na kterou z vás se nedostaly biřmovací šaty?  
(myslím na kterou se nedostaly nikdy)  
a kterou z vás nepotkala aždohrobu láska?  
(myslím nikdy)  
a ke které z vás se do postele necpe stárnutí?

Tak přece jenom květiny  
ve výlevce ve špíně z oken ale květiny  
jsem blázen do tvých květin

A neboj se mně  
hovořím sám se sebou  
tak je to správné

</section>
