---
title: Variace XVI
contentType: poetry
---

<section>

Ošklivost která mi kouká z očí  
jako přežvýkaná sláma z bot

Ošklivost která je krásná  
jako tiziánová rez jakýchkoli estetických mrchovišť

Ošklivost která je skutečná  
jako ovce hnijící v hnijícím břiše ovce

Ošklivost která není úzkostí ani radostí  
Která plyne z úzkosti do radosti

Ošklivost která je ve mně  
jako jsem v sobě já a nikoli někdo druhý

</section>
