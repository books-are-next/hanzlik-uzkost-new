---
title: Variace XXIV  (žalm za zemřelé)
contentType: poetry
---

<section>

Spí slunce na makových polích  
V zimních kamnech kvetou pavouci  
Klekánice kýchá dětem do úst

Bude se vám spát

Spěte zeširoka jako proti proudu  
Nešiďte druhé mrtvé  
nešetřete děti živých

Nevracejte se ani za tmy  
tady vám už nikdo nepřipálí  
v maštali stojí sekyra a provaz

hřebíky v popeli mají svých starostí nad hlavu  
mýdlová špína má dost své nenávisti  
syrová ryba dost své lhostejnosti

Na návsi visí kohouti  
na zvonu novokřtěnec  
Záchod jde pěšky k císaři

Bude se vám spát

Nic se tu neděje  
ať máte jakýkoli sen  
Hrůza hrůze vyklovává oči

Nesnažte se o cokoli  
všem je tu bez vás  
o poznání lépe

</section>
