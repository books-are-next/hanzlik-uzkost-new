---
title: Variace XI
contentType: poetry
---

<section>

Jak dlouho už dělím čas  
mezi ošizené a liché

Nešlap jí na jazyk  
bude mít příliš ostré sykavky  
a hrb moudrosti

Ztrácíš se mi jako jehla v seně  
Ale poznávám tě  
máš úmyslně v uších červenou niť

Kdo složil nejvíc valčíků?  
Richard Strauss: 502

Hora horu láskou nepřenáší  
hora hoře nepláče hoře

Viděl jsem svou šestiletou přítelkyni  
v jedné zemi pod zemí  
Jen přináší-li takový sen štěstí

Kam nosíš své maso  
kam na trh komu na krk  
komu cpeš své maso do krku

Mám rudé oči sinavím  
za dětství jsem byla bílá  
později nejkrásnější zelená

Proč právě dnes  
umíráš jako kdykoli jindy

Ochoč si mě  
vyklovu ti oči  
strachem ze své ohyzdnosti

Nelze omlouvat nelze se nenepřátelit  
jsem sám jako slovo na jazyku

</section>
