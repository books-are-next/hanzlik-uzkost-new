---
title: Variace XV  (mlha)
contentType: poetry
---

<section>

Ruce které odcházejí  
Mlha která zůstává

Průzračnost  
Nervozita  
Veliká prostranství parků nebo náměstí

Tyto kořeny květin byly odňaty tmě  
ale nedýchají

Mlha která zůstává  
Sny které nepřinesly štěstí  
Světlé lásky dětí  
Úzkostné lásky dospělých

Ruce které odcházejí  
Město jako psi v kanále  
Déšť z nebe Hukot vlaků  
Nemoci uprostřed října

Nerozuměj větám z hudební školy  
Obuj mi hlavu do zimních bot  
je zima na oči

Pláč proti ohni  
Dřevěný nůž proti stáří  
Rez na vlasy  
Žízeň na hlad  
Mráz proti ovsu  
Láska na déšť

Mlha schází po schodech jako průvod  
Pohřeb v bílém svatba v černém  
Květiny v ohni Maso v krvi

Neodpírej si cokoli mého  
stůl je prostřen ruce jsou rozhozeny  
výkřik je v kamnech kohout je ve sklenici  
mlč o mně  
pohybuj břichem jako bys štkala  
zítra ve snu uprostřed října

Sodomie nohou s mláďaty zvířat  
Uřknuté příbory  
Ponocování schodů s lékařem  
Strach z myší  
Tichý blázinec kastrolů a pánví na rybu  
Úzkost jako hlava zelí

Tento smutek jsem sestrojil ze čtyř tisíc dřívek  
v láhvi od vodního skla

Poletím za tmy  
a vrátím se uprostřed října  
tvou ruku mám v rukávu  
a uši v peněžence  
až zemřeš pošli aspoň řádek

Myslím na ošklivost  
která mi líže ruce  
Zdvíhá se vítr jako za žhářem  
Nábřeží Schody do tmy k vodě  
Klíč s knihou Nohy s úsměvem  
Ústa s hřívou

Sny které snášejí štěstí  
jako vrány  
Jako kámen ke kameni  
Mlha která ti mlčí na kolenou  
Vzpomínka která ti leží na břiše  
Bolest která ti visí na krku

Olověná nit  
Kůže naruby  
Uštknutá voda  
Vysmátý chléb v zemi

Střihači  
Barvíři  
Přešívači maskéři  
Obdivovatelé sůl popel koně  
Sliční úlek kosti tma

Mléko které skřípe  
Píseň která stříhá nohama

Půjdu nalovit krve  
a ty lámej kámen na chleba  
vylámeš si zuby o mé zuby

</section>
