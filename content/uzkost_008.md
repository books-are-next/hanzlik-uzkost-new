---
title: Variace III
contentType: poetry
---

<section>

Nemysli stále na svou osiřelost  
třebaže osiření je tklivost sama

Červení ptáci mě klovou do očí  
snad jsou to Chagallovi kohouti  
ale možná jen červené vrány

Mé lůžko je přizamčeno ke zdi  
S nebe padají fialky jako koňská hlava  
Pluje tu něžnost Nestýskej si  
tví přátelé tě zvou  
do hospody Na flusárně

Bál jsem se mnoha zmijí  
v jedné zemi opuštěn v lese  
Jen přináší-li takový sen štěstí

Zelená ve mně lítost  
jako bych měděněl ve hmoždíř  
na roztloukání soli do očí

Nesmíte být tak nelaskavá  
on vám děti vrátí jen co je zabije

Měla jsi někdy vlastní pokojíček?  
Vymyslel sis už v dětství přítele  
který nikdy nebyl?  
Rozmysleli jste si někdy  
co z toho či onoho vzejde?

Neporaň se neměj na tváři jizvu  
zvířata tě poznají a běda  
nevezmou tě za svého

Hrdlím se o poslední své  
už ani voda mě nevpouští  
na hladině po mně zůstávají šlápoty

Jenom teď nezačínat s láskou  
Vše je na nejlepší cestě  
Nenávidím ale počínám si zoufat

</section>
