---
title: Variace XIII
contentType: poetry
---

Mlčení toho kdo mluví  
Mluvení toho kdo neodpovídá

Jakákoli metafora  
Pes ticha  
kráva ticha  
štěkot psího ticha  
rozpárané oči krávy ticha

Od dětství jsem se mučila myšlenkou  
že mě přepadne pes v košili chlupatý jako ve snu  
a že se neubráním

Tam pod rozkvetlým stromem  
kde jsem s tebou lehával má lásko  
kde jsme pro štěstí uřezávali oběšencům prsty  
kde jsem zahrabal své oči k vidění  
a uši k slyšení  
tam pod rozkvetlou sekyrou má lásko

Vyplivni to ze sebe  
vyplivni mě  
slyšíš  
už nikdy si mě neber do úst

Bůh kterého neustále hledáš  
nepřijde ani na tvůj pohřeb  
bůh kterého jsi odehnal  
denně s tebou večeří za tvými dveřmi  
čeká až mu otevřeš

Měl jsem sestru byla tlustá v kolenou  
musela zemřít abych nekoktal

Přihřej si svou polévku  
žádná polévka se nejí tak studená  
jak byla vydávena

Blouzni  
neprober se  
kopeme ti jámu  
máš v ní ustláno na růžích

A naposledy: zabij hlavou kámen  
vyvrhni ho oškrábej šupiny  
holubí srdce které z něj uvaříš  
bude mít jako já oči navrch hlavy  
a zuby za jazykem
