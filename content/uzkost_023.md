---
title: Variace XVIII  (pohrůžky)
contentType: poetry
---

<section>

Rezavá barva vyhrožuje černé  
Mozek vyhrožuje lebeční kosti  
Piliny hrozí ovesnému chlebu

Zima šílí hladem po syrovém srdci  
Hmyz hrozí svatebnímu lůžku  
Zrcadlo ukazuje pěst psacímu stolu

Oheň se vysmívá dubovému mlází  
kočičí hlavy Ikarovi  
záchodová mísa pohřebnímu vínu

Buben hrozí Balaamově oslici  
chromá stařena dvounohé vnučce  
Divoký pes se směje peří v peřinách

Plsť pokořuje zajíce  
Vápno se chlubí králi Davidovi  
Skleněné vlasy varují hračkáře

Jíl hrozí slámě pod hříbaty  
dětské slzy ocúnovým cibulkám  
cokoli vyhrožuje čemukoli

Nikdo hrozí někomu  
Bláto drží za krk všechny nohy  
Sny drží v šachu naděje křížků v zádech

</section>
