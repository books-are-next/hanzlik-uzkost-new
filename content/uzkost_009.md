---
contentType: prose
---

## Variace IV

Svítím zlodějskou lampičkou  
ukrádám si světlo  
jako bych je šetřil na psí stáří

Jsi příliš hluchý  
slyšíš i pelichání holubů  
ale ani za mák pravdy

Viděl jsem chlapce s beránčí krví na čele  
v jedné zemi blíže slunci  
Jen přináší-li takový sen štěstí

Ale ta růže která se ti zjevuje ve tmě  
má příliš lidské oči  
Jako by mohla podkousnout i mrtvého

Zašeptej mi něco  
buď trochu včerejší  
nestůj mi na obličeji  
chceš-li abych odpovídal

Je tu dusno  
přespříliš se nás těsná v jedné hrobce  
neukrojíš chleba abys mě nepíchl do úst

Nepodávej ruku slepým  
nelituj mrzáky  
vysmívej se koním  
každý si může za vše své

Ta knížka je celá o bezmoci  
to dítě je celé o verších  
ten gramofon je celý o líbání  
rozkopej to všechno ještě před snídaní

Spočítej si mou útratu  
bojím se  
že už nikdy nikomu nic nezapomenu
