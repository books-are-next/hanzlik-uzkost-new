---
title: Variace XX  (útěky)
contentType: poetry
---

<section>

Mravenci běží před ohněm a hladem  
Zuby drkotají ke kolenům  
Krysy se prohryzávají palubou

Hrnce se děsí žhavého cínu  
chromý vlk hladové neteře  
Mák prchá před srpem

Msta se bojí dvojí lásky  
láska kopřiv v prostěradlech  
prostěradla horeček a umírání

Kdeco se zachraňuje před kdečím  
Břitva před rzí  
rez před brusem

Mrtví se stěhují před záhonem řepy  
Zapomenutý sýr se třese před plísní  
Oves se vyhýbá větrnému mlýnu

Člověk se střeží svého boha  
bůh svého člověka

</section>
