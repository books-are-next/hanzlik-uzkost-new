---
title: Variace XII
contentType: poetry
---

<section>

Nemohu si zvyknout  
Vlasy mi tu vstávají  
od načaté snídaně  
Chtěl bych odejít kamkoli cokoli žít

Odřízni se  
nevis na mně očima  
nevis mi na očích

Říkal jí  
Kouříš až to práská dveřma  
Říkala moc piješ  
piješ mi krev

Je tu šíleně k zalknutí  
a připadám si jako v blázinci  
říká nám náš dvorní psychiatr dr Q.

Ale nezoufej si tak nahlas  
Jsem s jedinou nadějí:

Jednou si přijdeme na chuť  
jednou se budeme žrát  
po kouscích od vlasů k vlasům

Jen zbude-li dost zubů  
i na lebeční kosti  
na ty především

</section>
