---
title: Variace XXIII  (úkoly)
contentType: poetry
---

<section>

Mráz spálí kopřivu  
vítr utopí listí  
ruka zlomí nohu

Sůl dosedne  
Škrob nahmátne  
Olej uchopí a stiskne

Peří neodmítne srsti  
Střecha nepromine houbám  
Čas nepočká ohni

Podzim uloží sklepnici  
zima hostinského  
Plíseň vypálí rybník před nosem

Dřevo uprosí hlínu  
Žhářovy děti hodí zeď na hrách  
svině perlám

Netečnost vstane ještě za rosy

</section>
