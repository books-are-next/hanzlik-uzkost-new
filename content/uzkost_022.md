---
contentType: prose
---

## Variace XVII  
(únosy)

Vlci unášejí přítulné děti  
řeka hlínu po mrtvých  
oheň dopis plný vlasů

Kámen utíká s přeraženou kostí  
Zuby unášejí oklamaná střeva  
Pes se skrývá s vyrvaným skleněným okem

Břicho unáší dásně a nohu  
sklo svírá sedřenou kůži  
syrová játra prchají s plísní

Omítka ukrývá zcizený spánek  
Lák drží u dna pavouky a peří  
tráva schovává tetanus

Hnis mlsá skořici  
olej hmatá po ovsu  
bič odnáší okenní rámy

Beton polyká moč  
kapesník ukusuje plíce  
tyfus unáší podpažní chloupky

Postel zamlčuje nehty v krku  
pláč unáší noční rukavice a smutek  
skříň zamkla za sestřinou košilí

Ráno vytrhává láskám jazyky z bot  
Vítr z jatek láme deštníkům žebra  
Housle unášejí provaz s tím ostatním
