---
title: Variace X
contentType: poetry
---

Usni  
udělej se pro sebe  
dopij mé víno dokousej si nehty  
domiluj se ve snu

Její nejmilejší hračkou  
byly tlusté klíče od hubených domů

Náš spánek odchází spát  
Naše usínání  
za horama usínají  
Naše sny sní mimo nás

Nehaž na ni hlínu  
odklop víko  
řekne poslouchej  
jak mi netluče srdce

Slova která mě na tobě napadla  
jsou nenávratně ztracena  
Jakákoli slova která mě napadla  
jsou nenávratně ztracena

Kdybyste jen spolkli  
jak vás má v žaludku  
Kdybyste ji spolkli  
jak nás nenávidí

Nepiš mi do dopisů nesmysly  
láska přece prochází hlínou  
zabíjím v sobě všechno tvé maso  
jsem žlutá umírám si navztek

Mlč  
odpouštím ti vše tvé  
v nelásce k nám  
neznám bratra
