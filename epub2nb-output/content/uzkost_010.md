---
title: Variace V
contentType: poetry
---

<section>

Lihové lampy  
arkýře úponky  
podpadky  
sklo

Někde stříbro  
V řece útržky svých novin  
Ale lhář  
Neúprosná světla v řece řeči

Kde? Kdovíkde ale ne dnes  
Kdy? Kdovíkdy ale ne tady  
Proč?

Knoflíková zvěř  
Barevné saze  
Čalounění křesel chlorofyl na balkóně  
Ultramarín  
Nepolapené ve sněhu

Tak dlouho jsme se bili čelem o čelo  
až jsme umřeli

Jakkoli zpátky Odkud  
Neznámo Za smrt Za námi Za krk  
Nicméně Samozřejmě nicméně A ovšemže  
Důvod Proč Kamkoli Kam

Strom o pěti hnízdech ruka o pěti prstech  
má ruka která ti zůstala na krku  
nevrať se  
odložil bych tě naznak k ostatním náznakům

V bolesti se stejně jako v dešti  
neukryješ do svých promáčených vlasů

Tma bojí se tmy  
to jsem já ale nevěř ta tma  
které se bojím není tvá tma  
má tma je úplně jiná

Zeleň šílených srdcí  
plíseň rez  
okorání  
stmívání tma  
slepnutí zmrtvění šílení smrt  
šílených srdcí

Neujídej mi z chleba  
Nevyčítej mi z očí  
Neuhaduj mi z jazyka —  
Měsíc prolétne věčností  
jako řeznická sekyra

Dost  
pláč z dětství se ti vrací v dětech  
nikdo k tobě nenáleží méně  
než jméno které ti dává  
rakvářův věčný úsměv a stesk

</section>
