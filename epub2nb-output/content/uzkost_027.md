---
contentType: prose
---

## Variace XXII  
(krajina)

Několik vlčích tváří  
Svazek zjihlých stromů  
Rakovina tajícího sněhu

Bezhlavé domy  
Kůl v plotě  
Zakopaný pes puštěný ze řetězu

V květináčích modré uskřípnuté prsty  
Skoby ve zdi  
Smutek za nehty a za nehet

Tlačenice ve hřbitovních dveřích  
Milióny kolen jdoucích kolem kolemjdoucích  
Němý svatojánský chléb

Altán lásky s destičkou bláznivého Goetha  
Léčivý pramen arcivévodkyně Zity  
Hostinec Na zabití

Mráz jako z raného jara  
Zešílený hnůj na vinici  
Ve svatební truhle chléb o dvou kůrkách

Děti padající daleko od stromu  
Lávka do sedmého nebe  
Kočičí zlato na slunci měsíc v psích zubech
