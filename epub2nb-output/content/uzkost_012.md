---
contentType: prose
---

## Variace VII

Pospíchám travičskými kroky  
Rychle zabij vše své  
kterýkoliv verš může být poslední

Nezanechte nadějí  
někdy bude totéž  
někdy vstoupíš dvakrát do jedné a téže řeky  
Někdy nezemřeš

Zoufej si Pohovoř si se mnou  
jez rychle mé srdce  
neboť to velmi bolí

Neměla jsem šťastné dětství  
Otec bil matku něžnými slovy  
a mne líbal řemenem

Máš hlas jako když se seká dříví  
Mám velkou srdcezelenou bolest  
Přečti mi verše hlavou dolů

Také ryby se milují a nenávidí  
pouze nevýslovně

Nechoď jí na oči jdi jí na nervy  
Nedráždi ji pod rukavicemi  
Nepamatuj si ji

Naše zima taje  
v řekách hustě plove  
mýdlová špína z pilátských rukou

Nepoznávej mě  
nemám už hodné oči  
neumím psát světlotiskem
