---
title: Variace XXI  (někdy nikde)
contentType: poetry
---

<section>

Někde začni  
Nikde nepokračuj

Někde jsem byla malá jako panenka  
jako preclík jako ořezávátko  
Nikdy se nevracím ani v podobě psíka  
ani za polibek ani za haléř

Někdy si půjč mé brýle  
nikdy už nic neuvidíš

Někde kvete mlha jako bílý mák  
Někde jsem spatřil tvou podobiznu z bílého masa  
Nikdy se mi nesnaž vyprostit z uší  
Nikdy se nevyplač dodna

Někdy se svazují za ruce jako by pluli  
někdy za krky jako mrtvá drůbež

Je mi jako někdy dávno  
cítím se jako celá bez vlasů  
Nikdy jsem tě neprosil ani o plivnutí  
jsem zde ale někde jinde

Popros za mne někde ve snu  
někdy ti koupím bílé máky do tváří

Někdy někde  
někdy nikdy nikde

</section>
