---
title: Variace IX
contentType: poetry
---

Chodím v mlze  
bojím se svých rukou  
držím v nich železo na živé lidi

Klín zaráží klín  
Na dně sotva slyšitelně zázrační  
hlava a kámen  
který ji ve spánku tlačí do spánku

Usychají veverky a jilmy  
kolem ostnatého plotu  
s důstojným kulháním obchází hrůza  
průhlednější než brýle na mrtvém

Jenom se nesměj tak nepřejícně  
tvá smůla zůstala za mými nehty  
mé nehty v důlcích po tvých očích
