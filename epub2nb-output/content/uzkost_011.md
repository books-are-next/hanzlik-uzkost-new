---
title: Variace VI  (otázka)
contentType: poetry
---

<section>

Kam jdeš? Kam nejdeš?  
Vrátíš se vůbec mrtev a zdráv?

Jsi také bílá jako mléko boží?  
Pije teta Kateřina víno z brouků?  
Byli jsme tehdy jednou nohou v ráji?

Pane d’Amici  
jak to bylo s tou Lombardskou hlídkou?  
Mám si dát také prostřelit srdce?  
Do jaké vlajky mě pak zabalíte?

Zamkli jste odcházejíce z domu?  
Zhasli jste?  
Aby někdo druhý nepřišel  
a nebyl u vás jako doma?

Viděl jsem cokoli  
v jakékoli zemi kdekoli?  
Přinesl mi takový sen štěstí?

Proměníme vodu v otrávené víno?  
Zabije nás vzduch napotkání?  
Padneme tuto noc pod kola vozu?  
Umí smrt i bez brýlí? Umí zpaměti?

Umíš se do sebe schovat  
abys ho ještě před zrozením  
naučila zpívat?

Umím každé druhé dítě oběsit na švihadle?

Je pravda ve lživých punčochách  
pravdivou lží?

Lze předběhnout minulost  
a vrátit se do budoucna?

Umřu?

</section>
