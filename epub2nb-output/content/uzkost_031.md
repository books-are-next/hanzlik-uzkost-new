---
contentType: prose
---

## Variace XXVI  
(dedikace)

Jemuž sadař odmítá i spadlá jablka  
Jenž stárne u lihových kamen útlosti  
Jemuž odcházejí lásky jako zuby a vlasy

Jemuž sny nepřinesly štěstí  
jenž ví příliš než aby v sobě nezabíjel peří  
jehož nemine polední slunce  
jehož míjejí pohlazení a kroky

Jenž má trochu masa dvě oči slabé srdce

Jemuž lhostejná bolest zahřívá prsty  
Jehož zaříkají střehouce krovy a děti  
Jemuž děkují jen penězi a chlebem

Jenž prchá v kruhu jako třínohá kočka  
Jenž polyká jazyk jako kámen

Jenž si kdysi přával  
jenž zapomíná

Jenž i neumírá křiče jen žalostně a tiše
