---
title: Variace I
contentType: poetry
---

<section>

Je-li mlčení  
jen pohřbívání sebe sama?

Neplač nad otevřeným oknem  
cibule a hrách jež pod ním pěstuji  
přespříliš vzroste a vezme si tě

Spatřil jsem kohoutí hlavy a drápy  
v jedné zemi na schodech chrámu  
Jen přináší-li takový sen štěstí

Mé zdi jsou příliš blízko jedna druhé  
stojím-li před zdí  
cítím jak mě vzadu pozoruje druhá zeď

A neodvažuj se do tmy  
aniž bys přinesl úlovek  
Lidé se velmi bojí o vše své  
drží-li kdo příliš  
osekej onu věc i s prsty

Nikdy mi nebylo smutno  
nikdy jsem neplakal  
neustále jsem šťastný slyšíš  
a neustále se směji jako kretén

Padly mi do očí jabloňové chloupky  
nevidím jako ostatní ryby  
dělám chybu že ve vodě zavírám oči

Jenom mi nezáviď  
vozíme tu kamení  
už mi nerozumí ani psi a jíl

</section>
