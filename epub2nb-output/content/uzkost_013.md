---
contentType: prose
---

## Variace VIII

Pochop že nemůžeš utéci  
všechny tvé samoty  
jsou úkryty jen velmi dočasnými

V pěti letech jsem měla milence  
V pěti letech jsem měl milenku  
Ale skutečného (-nou)!  
Miloval (-a) mě mléčnými zuby do ramene

Mohu se ti odvděčit  
jen myším pláčem  
nalámej mi do mléka a jdi

Viděla jsem tě nahá na dně řeky  
v jedné zemi z knížky  
Jen přináší-li takový sen štěstí

Neprobouzej somnambulní děti  
jejich svíčky zažehají krovy  
abychom měli o starost méně

Můžeš ji bít jak budeš chtít  
můžeš ji nenávistí líbat  
můžeš ji utápět můžeš jí lámat vlasy

můžeš ji potřebovat

Mám příliš hlasité sny  
křičí mi cosi s velkými písmeny  
přímo do ucha  
nerozumím ani slovo

Neodpusť mi  
vyspi se s knihou  
v níž jsem tě podváděla

Vracím se ti jako zima  
ale nepleť se  
ze mne jen smutně prší
