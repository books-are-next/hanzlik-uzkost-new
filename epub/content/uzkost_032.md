---
title: Variace XXVII
contentType: poetry
---

Pro příště  
už ani památky  
po čemkoli

Žádné jakékoli sny se štěstím v zubech  
žádní němí s neštěstím na jazyku  
žádné rzi žádná poselství

už jen prozaická bída  
už jen prozaický strach  
který ti háže verše pod nohy  
jako hrách jako brambory  
jako klacky

Procitala jsem ti opravdu včas  
ale zaskočila mě zlá zima  
Umírala jsem ti opravdu včas  
ale zaskočilo mě zlé léto

Stony  
Prýštění loučení stárnutí  
Dochvilnost střelhbitost  
Střemhlavost  
Úzkost

Okovaní obutí opěšalí oklamaní  
Novost nenávist Prýštění stárnutí  
Stony nenovost  
Úzkost  
Střecha pod hlavou

Kámen který hoří jako úžas  
Hořela jsem od dětství až k dětství  
Popel shořelý až na kost  
Zahoř ke mně láskou  
Hoří mi hlava  
Hořící keř

Odloučení které ti splétá uzlíky ve vlasech  
Únava která ti okusuje nehty na nohou

Jez rychle neodkládej si  
koně jsou syroví  
pláč stojí v okně  
uhlí se usmívá láska je za ušima  
pookřej umrzni zpívej spi  
otékej skládej žasni  
nepřijímej nedávi rdus stříhej řež  
nenáviď ohýbej se  
otrav se oros se  
umírej  
lži
