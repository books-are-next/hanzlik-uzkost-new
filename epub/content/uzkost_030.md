---
title: Variace XXV  (křísení)
contentType: poetry
---

Jsem už naživu?  
Jste už naživu a zdrávi?

Žije už bezhlavý pes  
žije dvouhlavý kůň  
ožil už kůl v břiše  
ožily konečně šlápoty po pohřbívači  
žije plachost  
žije můj snubní sen?

Vstaly už plíce  
vzbudila se cirrhotická játra  
ožily žaludky rty a palce?

Tráva křísí vodu  
Jíní probouzí mrákoty a stín  
Košile vdechují duši manžetám a skříním

V náhlosti ožívá prchlivost  
Hříbě zahřívá kosti slámě  
Z korouhve klíčí stud

Voda rodí utonulá záda  
oheň vykřikuje popel z vlasů  
hlína pláče stonky a hrách

Křivda se protahuje v kříži  
Hřích si mne oči  
Necitelnost si líže první zub

Procitl tvůj život?  
Procitla má smrt?
