---
title: Variace XIX  (hroby)
contentType: poetry
---

Kočí kope jámu koni  
kočár pocestnému  
Slepice pohřbívá hrách

Nový hrob kope hrob starému hrobu  
fialové klíčky žlutým bramborám  
dusivý pláč zahrabává stesk

Plamen odzvání svíčce  
svíčka sklepní tmě  
sklepní tma dětství

Slunce pochovává ryby s rybníkem  
ranní výkřik zahazuje hlínou noční úzkost  
nůž slouží mši za pšeničný chléb

Někdo se s něčím rozloučil  
Někdo nad něčím zlomil kříž

Mrtví pohřbili mrtvé  
živí pohřbívají živé
